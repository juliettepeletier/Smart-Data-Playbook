---
id: metamorphoses_inzet
title: Hoe zetten we data effectief in?
sidebar_label: Hoe zetten we data effectief in?
---
> Data kunnen een hulpmiddel zijn om de onzekerheid van uitkomsten te verminderen. Ze zijn niet het toverstokje dat alle problemen oplost of een maakbare samenleving creëert.

De provincie Zuid-Holland ontwikkelt beleid om gewenste ontwikkelingen/verbeteringen in de fysieke leefomgeving te bereiken. In het beleid wordt rekening gehouden met een groot aantal factoren. De ontwikkeling van die factoren is deels voorspelbaar, deels onvoorspelbaar. Daarom heeft beleid niet altijd de uitkomst of impact die vooraf was bedacht. Data kunnen gebruikt worden voor het bieden van inzicht en het opstellen van modellen, simulaties en analyses. Daarmee kan een beter beeld worden gegeven van de (mogelijke) implicaties van beleidsmaatregelen. Door maatregelen te monitoren kan de uitvoering gevolgd worden en waar nodig worden bijgesteld.

We leven in een netwerksamenleving waarin het delen van data van groot belang is voor een efficiënte en succesvolle uitvoering van organisatiebeleid. Data was de afgelopen jaren het wondermiddel dat ons zou helpen objectieve, feitelijke keuzes te maken. Als we maar genoeg data hebben en die combineren, dan zouden we elk probleem oplossen. Zo was de gedachte. Gelukkig groeit het inzicht dat het zo simpel niet is. Daarvoor is een aantal redenen aan te voeren, zoals ook helder beschreven in dit artikel: https://www.gebiedsontwikkeling.nu/artikelen/werk-niet-data-gedreven-maar-data-ondersteund/.

De kern van dat betoog is dat data een versimpelde weergave van de werkelijkheid bieden, dat de kwaliteit vaak niet voldoet en data eenzijdige besluitvorming legitimeert. Met voorbeelden wordt dit toegelicht.

Daarnaast zijn niet alle ontwikkelingen te vangen in kwantitatieve cijfers. Kwalitatieve data, zoals enquetes, leefbaarheidsonderzoeken en burgerspanels bieden eveneens veel inzicht, hoewel ze soms minder eenvoudig te gebruiken zijn (wat betekent het als de waardering van een groene omgeving stijgt van een 6,9 naar een 7,1?). Naast kwalitatieve en kwantitatieve data, blijven kennis en ervaring belangrijk om tot goed beleid te komen. Data is slechts één van de beschikbare hulpmiddelen. 
Het is belangrijk dat beleidsmedewerkers weten hoe ze data kunnen gebruiken bij het opstellen, uitvoeren en evalueren van beleid.

Tot slot is data niet altijd up-to-date. Zo is het AHN (Actueel Hoogtebestand Nederland) een dataset die eens per 6 jaar wordt geactualiseerd. Om de bodemdalingsproblematiek, na de warme zomers van de afgelopen jaren, in kaart te brengen, is dit onvoldoende.

Een zorgvuldige inzet van data is dus van groot belang.

